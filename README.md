# Kursy programowania w Pythonie z Klubem Młodego Programisty

1. *Poziom podstawowy - 10 modułów:*

Kurs „Programowanie w Pythonie z Klubem Młodego Programisty - poziom podstawowy” przeznaczony jest zarówno do nauki indywidualnej nastolatków w domu, jak i do realizacji całą grupą w szkole. Materiał może być realizowany w ramach informatyki w klasach 7-8 szkoły podstawowej. Każdy moduł składa się z trwającego około 40 minut filmu, co wymaga rozbicia pojedynczego modułu na kilka jednostek lekcyjnych, w zależności od możliwości grupy. Możliwe jest również zaproponowanie samodzielnej pracy z materiałem video przed lekcją, aby zaoszczędzić czasu na wspólne oglądanie. Kurs przeznaczony jest dla uczniów w wieku 12-15 lat.

Kurs rozpoczynamy instalacją języka Python w systemie Linux lub Windows. Następnie uczymy się obsługi środowiska IDLE (podstawowego środowiska IDE dla Pythona) i wprowadzamy pojęcia zmiennej, typu danych i podstawowych operacji, jakie możemy na nich wykonywać. Zakładamy, że rozpoczynając kurs nie masz zainstalowanego języka Python w systemie Windows. Jeśli korzystasz z Lnuxa, w systemie masz już zainstalowanego Pythona, brakuje Ci jednak środowiska IDLE. Dlatego w pierwszych dwóch filmach skupimy się na instalacji, ujednoliceniu elementów i i nauce obsługi samego IDLE. Kolejne zadania związane są z realizacją podstawy programowej dla klas 7-8 SP.

2. *Poziom średniozaawansowany - 10 modułów:*

Kurs „Programowanie w Pythonie z Klubem Młodego Programisty - poziom średniozaawansowany” przeznaczony jest zarówno do nauki indywidualnej młodzieży w domu, jak i do realizacji całą grupą w szkole. Materiał może być realizowany w ramach informatyki w klasach 1-5 szkół ponadpodstawowych. Każdy moduł składa się z trwającego około 40 minut filmu, co pozwala wykorzystać pojedynczy moduł na jednej jednostce lekcyjnej. Kurs przeznaczony jest dla uczniów w wieku 15-19 lat.

Kurs rozpoczynamy od instalacji środowiska IDE PyCharm w Linux lub Windows. Na początku kursu dla szkoły podstawowej zainstalowaliśmy Pythona, więc teraz nie będziemy już tego powtarzać. Jeśli chcesz się dowiedzieć, jak to zrobić, sprawdź w kursie podstawowym.
Kurs jest kontynuacją kursu „Programowanie w Pythonie – poziom podstawowy”, w którym robiliśmy proste skrypty/programy w środowisku IDLE. W tym kursie skupimy się na projektach, które mogą być inspiracją dla różnych działań programistycznych. Wprowadzimy programowanie obiektowe, nie będziemy już omawiać tych konstrukcji, które pojawiły się w podstawowej części kursu. Wykorzystamy różne biblioteki/moduły, które dostępne są dla wszystkich na licencjach OpenSource, aby szybko budować działające aplikacje: desktopowe (a więc okienkowe, działające w systemie operacyjnym komputera stacjonarnego) oraz w technologii web (a więc działające jako strony internetowe).
